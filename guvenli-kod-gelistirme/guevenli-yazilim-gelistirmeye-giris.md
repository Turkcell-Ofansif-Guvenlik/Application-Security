# Güvenli Yazılım Geliştirmeye Giriş

**Güvenli kod**, analiz ve tasarım aşamasından itibaren güvenlik göz önünde bulundurularak geliştirilmiş yazılımlara verilen isimdir. Sonrasında gerekli güvenlik testleri yapılarak bir kez daha yazılımın güvenliği doğrulanmalıdır.

Güvenli kod geliştirme kapsamında **OWASP,** pareto ilkesine göre en az eforla en çok zafiyetin giderilebileceği önlemler olan “**Güvenli Girdi Kontrolleri”** ve **sıkça karşılaşılan zafiyetlere** yer verilecektir.

## OWASP

[OWASP](https://owasp.org) **(Open Web Application Security Project),** kâr amacı gütmeyen bir kuruluş olup, uygulama güvenliği konusunda **eğitimler**, **konferanslar** yayınladığı gibi, yine uygulama güvenliğinde kullanılması için araç ve yazılım geliştirilmesine de katkı sağlamaktadır. Özellikle güvenli yazılım geliştirme konusunda destek almak için kullanılması gereken kaynakları barındırır.

### OWASP Top 10

[OWASP Top 10,](https://owasp.org/www-project-top-ten/) geliştiriciler ve web uygulama güvenliği için standart bir farkındalık dokümanıdır. OWASP Top 10 sayfasında, en sık karşılaşılan güvenlik zafiyetleri, bu zafiyetlerin neden kaynaklandığı, nasıl giderildiği ve etkileri hakkında bilgiler yer alır. Güvenli Kod Geliştirme dokümanı kapsamında değerlendirilen güvenlik zafiyetlerinin neredeyse tamamı bu liste içinde yer almaktadır. Bu liste zafiyetler hakkında detaylı bilgiler, zafiyete neden olan kod parçacıkları, kötüye kullanım senaryoları, tespit yöntemleri ve zafiyet çözüm önerileri konularında geniş kaynak sağlamaktadır. Özellikle alınabilecek önlemler özelinde birçok “Prevention Cheat Sheet”, zafiyetlerin giderilmesi konusunda geliştiricilere oldukça yardımcı olmaktadır.
